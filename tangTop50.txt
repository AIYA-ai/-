第1名 诗名:《三月三日曲江侍宴》 作者:趙良器 词句:聖祖發神謀，靈符叶帝求。一人光錫命，萬國荷時休。雷解圜丘畢，雲需曲水遊。岸花迎步輦，仙仗擁行舟。睿藻天中降，恩波海外流。小臣同品物，陪此樂皇猷。
第2名 诗名:《客中作》 作者:杜儼 词句:書劒催人不暫閑，洛陽羈旅復秦關。容顏歲歲愁邊改，鄉國時時夢裏還。
第3名 诗名:《句》 作者:梁鍠 词句:堂高憑上望，宅廣乘車行。
第4名 诗名:《贈李中華》 作者:梁鍠 词句:莫向嵩山去，神仙多誤人。不如朝魏闕，天子重賢臣。
第5名 诗名:《代征人妻喜夫還》 作者:梁鍠 词句:征夫走馬發漁陽，少婦含嬌開洞房。千日廢臺還挂鏡，數年塵面再新妝。春風喜出今朝戶，明日虛眠昨夜牀。莫道幽閨書信隔，還衣總是舊時香。
第6名 诗名:《詠木老人》 作者:梁鍠 词句:刻木牽絲作老翁，雞皮鶴髮與真同。須臾弄罷寂無事，還似人生一夢中。
第7名 诗名:《省試方士進恆春草》 作者:梁鍠 词句:東吳有靈草，生彼剡谿傍。既亂莓苔色，仍連菡萏香。掇之稱遠士，持以奉明王。北闕顏彌駐，南山壽更長。金膏徒騁妙，石髓莫矜良。倘使霑涓滴，還游不死方。
第8名 诗名:《崔駙馬宅詠畫山水扇》 作者:梁鍠 词句:畫扇出秦樓，誰家贈列侯。小含吳剡縣，輕帶楚揚州。揜作山雲暮，搖成隴樹秋。坐來傳與客，漢水又迴流。
第9名 诗名:《聞百舌鳥》 作者:梁鍠 词句:百舌聞他郡，間關媚物華。斂形藏一葉，分響出千花。坐愛時褰幌，行藏或駐車。不須應獨感，三載已辭家。
第10名 诗名:《觀王美人海圖障子》 作者:梁鍠 词句:宋玉東家女，常懷物外多。自從圖渤海，誰爲覓湘娥。白鷺栖脂粉，赬魴躍綺羅。仍憐轉嬌眼，別恨一橫波。
第11名 诗名:《七夕汎舟》 作者:梁鍠 词句:雲端有靈匹，掩映拂妝臺。夜久應搖珮，天高響不來。片歡秋始展，殘夢曉翻催。却怨填河鵲，留橋又不迴。
第12名 诗名:《戲贈歌者》 作者:梁鍠 词句:白皙歌童子，哀音絕又連。楚妃臨扇學，盧女隔簾傳。曉燕喧喉裏，春鶯囀舌邊。若逢漢武帝，還是李延年。
第13名 诗名:《狷氏子》 作者:梁鍠 词句:杏梁初照日，碧玉後堂開。憶事臨妝笑，春嬌滿鏡臺。含聲歌扉舉，顧影舞腰迴。別有佳期處，青樓客夜來。
第14名 诗名:《豔女詞》 作者:梁鍠 词句:露井桃花發，雙雙燕並飛。美人姿態裏，春色上羅衣。自愛頻開鏡，時羞欲掩扉。不知行路客，遙惹五香歸。
第15名 诗名:《名姝詠》 作者:梁鍠 词句:阿嬌年未多，弱體性能和。怕重愁拈鏡，憐輕喜曳羅。臨津雙洛浦，對月兩嫦娥。獨有荆王殿，時時暮雨過。
第16名 诗名:《美人春臥》 作者:梁鍠 词句:妾家巫峽陽，羅幌寢蘭堂。曉日臨窗久，春風引夢長。落釵仍挂鬢，微汗欲消黃。縱使朦朧覺，魂猶逐楚王。
第17名 诗名:《長門怨》 作者:梁鍠 词句:妾命何偏薄，君王去不歸。欲令遙見悔，樓上試春衣。空殿看人入，深宮羨鳥飛。翻悲因買賦，索鏡照空輝。
第18名 诗名:《天長節》 作者:梁鍠 词句:日月生天久，年年慶一迴。時平祥不去，壽遠節長來。連吹千家笛，同朝百郡杯。願持金殿鏡，處處照遺才。
第19名 诗名:《衛中作》 作者:沈頌 词句:衛風愉豔宜春色，淇水清泠增暮愁。總使榴花能一醉，終須萱草暫忘憂。
第20名 诗名:《送金文學還日東》 作者:沈頌 词句:君家東海東，君去因秋風。漫漫指鄉路，悠悠如夢中。煙霧積孤島，波濤連太空。冒險當不懼，皇恩措爾躬。
第21名 诗名:《早發西山》 作者:沈頌 词句:游子空有懷，賞心杳無路。前程數千里，乘夜連輕馭。繚繞松篠中，蒼茫猶未曙。遙聞孤村犬，暗指人家去。疲馬懷澗泉，征衣犯霜露。喧呼谿鳥驚，沙上或鶱翥。娟娟東岑月，照耀獨歸慮。
第22名 诗名:《送人還吳》 作者:沈頌 词句:人心不忘鄉，矧余客已久。送君江南去，秋醉洛陽酒。贈言幽徑蘭，別思河堤柳。征帆暮風急，望望空延首。
第23名 诗名:《春旦歌》 作者:沈頌 词句:常聞嬴女玉簫臺，奏曲情深彩鳳來。欲登此地銷歸恨，却羨雙飛去不回。
第24名 诗名:《旅次灞亭》 作者:沈頌 词句:閑琴開旅思，清夜有愁心。圓月正當戶，微風猶在林。蒼茫孤亭上，歷亂多秋音。言念待明發，東山幽意深。
第25名 诗名:《送裴少府》 作者:張萬頃 词句:夕膳望東周，晨裝不少留。酒中同樂事，關外越離憂。座濕秦山雨，庭寒渭水秋。何當鷹隼擊，來拂故林游。
第26名 诗名:《登天目山下作》 作者:張萬頃 词句:去歲離秦望，今冬使楚關。淚添天目水，髮變海頭山。別母烏南逝，辭兄雁北還。宦遊偏不樂，長爲憶慈顏。
第27名 诗名:《東溪待蘇戶曹不至》 作者:張萬頃 词句:洛陽城東伊水西，千花萬竹使人迷。臺上柳枝臨岸低，門前荷葉與橋齊。日暮待君君不見，長風吹雨過青溪。
第28名 诗名:《贈知己》 作者:楊諫 词句:江南折芳草，江北贈佳期。江闊水復急，過江常苦遲。蘋白蘭葉青，恐度先香時。美人碧雲外，寧見長相思。
第29名 诗名:《楚宮詞二首 二》 作者:薛奇童 词句:日晚梧桐落，微寒入禁垣。月懸三雀觀，霜度萬秋門。豔舞矜新寵，愁容泣舊恩。不堪深殿裏，簾外欲黃昏。
第30名 诗名:《長孫十一東山春夜見贈》 作者:楊諫 词句:故人謝城闕，揮手碧雲期。谿月照隱處，松風生興時。舊林日云暮，芳草歲空滋。甘與子成夢，請君同所思。
第31名 诗名:《楚宮詞二首 一》 作者:薛奇童 词句:禁苑春風起，流鶯繞合歡。玉窗通日氣，珠箔捲輕寒。楊葉垂陰砌，梨花入井闌。君王好長袖，新作舞衣寬。
第32名 诗名:《雲中行》 作者:薛奇童 词句:雲中小兒吹金管，向晚因風一川滿。塞北雲高心已悲，城南木落腸堪斷。憶昔魏家都此方，涼風觀前朝百王。千門曉映山川色，雙闕遙連日月光。舉杯稱壽永相保，日夕歌鐘徹清昊。將軍汗馬百戰塲，天子射獸五原草。寂寞金輿去不歸，陵上黃塵滿路飛。河邊不語傷流水，川上含情歎落暉。此時獨立無所見，日暮寒風吹客衣。
第33名 诗名:《塞下曲》 作者:薛奇童 词句:驕虜初南下，煙塵暗國中。獨召李將軍，夜開甘泉宮。一身許明主，萬里總元戎。霜甲臥不暖，夜半聞邊風。胡天早飛雪，荒徼多轉蓬。寒雲覆水重，秋氣連海空。金鞍誰家子，上馬鳴角弓。自是幽幷客，非論愛立功。
第34名 诗名:《和李起居秋夜之作》 作者:薛奇童 词句:過庭聞禮日，趨侍記言回。獨臥玉窗前，卷簾殘雨來。高秋南斗轉，涼夜北堂開。水影入朱戶，螢光生綠苔。簡成良史筆，年是洛陽才。莫重白雲意，時人許上台。
第35名 诗名:《吳聲子夜歌》 作者:薛奇童 词句:淨掃黃金堦，飛霜皓如雪。下簾彈箜篌，不忍見秋月。
第36名 诗名:《擬古》 作者:薛奇童 词句:沙塵朝蔽日，失道還相遇。寒影波上雲，秋聲月前樹。川氣生曉夕，野陰乍煙霧。沈沈滮池水，人馬不敢渡。吮癰世所薄，挾纊恩難顧。不見古時人，中宵淚橫注。
第37名 诗名:《僧舍小池》 作者:張鼎 词句:引出白雲根，潺潺漲蘚痕。冷光搖砌錫，疎影露枝猿。淨帶凋霜葉，香通洗藥源。貝多文字古，宜向此中翻。
第38名 诗名:《鄴城引》 作者:張鼎 词句:君不見漢家失統三靈變，魏武爭雄六龍戰。盪海吞江制中國，迴天運斗應南面。隱隱都城紫陽開，迢迢分野黃星見。流年不駐漳河水，明月俄終鄴國宴。文章猶入管弦新，帷座空銷狐兔塵。可惜望陵歌舞處，松風四面暮愁人。
第39名 诗名:《江南遇雨》 作者:張鼎 词句:江天寒意少，冬月雨仍飛。出戶愁爲聽，從風灑客衣。旅魂驚處斷，鄉信意中微。幾日應晴去，孤舟且欲歸。
第40名 诗名:《代閨人》 作者:沈宇 词句:楊柳青青鳥亂吟，春風香靄洞房深。百花簾下朝窺鏡，明月窗前夜理琴。
第41名 诗名:《武陽送別》 作者:沈宇 词句:菊黃蘆白雁初飛，羌笛胡笳淚滿衣。送君腸斷秋江水，一去東流何日歸。
第42名 诗名:《擣衣》 作者:沈宇 词句:日暮遠天青，霜風入後庭。洞房寒未掩，砧杵夜泠泠。
第43名 诗名:《冬夕》 作者:岑參 词句:浩汗霜風刮天地，溫泉火井無生意。澤國龍蛇凍不伸，南山瘦柏消殘翠。
第44名 诗名:《句》 作者:岑參 词句:初程莫早發，且宿灞橋頭。
第45名 诗名:《戲問花門酒家翁》 作者:岑參 词句:老人七十仍沽酒，千壺百甕花門口。道傍榆莢仍似錢，摘來沽酒君肯否。
第46名 诗名:《秋夜聞笛》 作者:岑參 词句:天門街西聞搗帛，一夜愁殺湘南客。長安城中百萬家，不知何人吹夜笛。
第47名 诗名:《春夢》 作者:岑參 词句:洞房昨夜春風起，故人尚隔湘江水。枕上片時春夢中，行盡江南數千里。
第48名 诗名:《醉戲竇子美人》 作者:岑參 词句:朱脣一點桃花殷，宿妝嬌羞偏髻鬟。細看只似陽臺女，醉着莫許歸巫山。
第49名 诗名:《胡歌》 作者:岑參 词句:黑姓蕃王貂鼠裘，葡萄宮錦醉纏頭。關西老將能苦戰，七十行兵仍未休。
第50名 诗名:《趙將軍歌》 作者:岑參 词句:九月天山風似刀，城南獵馬縮寒毛。將軍縱博場場勝，賭得單于貂鼠袍。
