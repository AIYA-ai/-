第1名 词名:《贈五星陳東野》 作者:方逢辰 词句:粵從動靜極互根，裂爲二氣分五行。未有二氣先有理，理與氣合人物生。人惟稟得天地氣，故爲耳目形口鼻。人惟稟得氣之理，故爲仁義爲禮智。氣爲人形理爲心，同是水木火土金。今人問氣不問理，茫茫只向天外尋。人而不仁木已死，不須更論敗在子。人而薄義金已傷，如何却說生在巳。無禮無智水火滅，不忠不信土氣絕。人於心上斬了根，是氣安從有萌蘗。出門一笑逢星翁，談天議論迥不同。若能論氣又論理，太極只在挑包中。
第2名 词名:《南豐軍山廟碑》 作者:曾肇 词句:土膏起兮，泉流駛兮。牧徂於田，偕婦子兮。既耕且藝，耘且耔兮。一歲之功，在勤始兮。野無蟊螟，塘有水兮。非神之力，其誰使兮。我苞盈兮，我實成兮。揮鐮銍銍，風雨聲兮。囷倉露積，如坻京兮。遺𥟱滯穗，富鰥煢兮。飲食勸酬，銷忿爭兮。儻非神助，歲莫登兮。我有室家，神所祐兮。我有旌倪，神所壽兮。神之惠我，維其舊兮。上之報神，亦云厚兮。釃酒刑牲，殽杯豐兮。吹簫考鼓，聲逢逢兮。我民薦獻，無終窮兮。千秋萬歲，保斯宮兮。
第3名 词名:《祀南海神》 作者:曾丰 词句:赤精炎官兮，神一靈兮幻只。鴻澤厖施兮，神一念兮肧只。上清委照兮，神功行兮簡只。浩劫彌沙兮，神慶休兮綿只。太虛窈窕兮，神徜徉兮栖只。瀕海渺瀰兮，神漫浪兮僑只。沆瀣溟涬兮，神固自兮飫只。肥腯芬薌兮，神孰何兮肸只。昏頓顓冥兮，神惻怛兮矜只。顛連號呼兮，神恍惚兮聳只。焄蒿悽愴兮，神憑憑兮下只。狎猥媟嬻兮，神恢恢兮涵只。讄曰蒙以兮景只，有嘉斯肴兮羅只，有旨斯醑兮酹只。神兮歆只，有皎斯衷兮監只，有蹇斯數兮翊只。
第4名 词名:《不飲酒歌》 作者:陳普 词句:人皆愛酒如金珠，我獨畏酒如毒荼。人皆愛飲醉不醒，我獨不飲常惺如。我若飲兮人不同，一飲三百斛，再飲三千鍾。我若醉兮人莫比，上以天爲冠，下以地爲履。有時醉登樓，倚闌一笑江山愁。有時醉吟詩，烟雲滿壁龍蛇飛。有時醉起舞，莫邪出匣金蓮吐。我欲氣兮斗可撞，我欲力兮鼎可扛。我欲志兮吞雲夢之八九，我欲歷兮眇天地之四方。天地生我性不飲，我若飲時安得有酒如長江。
第5名 词名:《雪谿仙隠》 作者:樓鑰 词句:君之生兮天之西，望雪山兮名之以雪谿。君之游兮海之湄，隠于雪竇兮杳然何歸。子從其父兮孫訪吾祖，子志不遂兮孫之心良苦。嗟嗟，閬中君兮棄家而遠遊，蹇胡爲乎不久留。其遂蟬蛻塵埃而僊耶，其亦肥遯得道不死而隠于四窗之幽耶。捫蘿以尋于爛平兮既不可見，莽白雲之廿里兮欲進兮焉求。青欞兮實繁，莎羅兮花稠。鞠侯兮相與羣，白鷳兮嘯其儔。謂爲遠兮何景物之良是，謂在邇耶將徑之何由。肖君像兮茲堂，謹奉嘗兮良疇。君其來兮庶幾其見之，君之不來兮徒相羊以夷猶。
第6名 词名:《挽蔡文叔  其三》 作者:王柏 词句:南風南風兮，莫甦槁質。坎離互宅兮，已翩翩乎月窟。駕朱鳥以啟路兮，潛玄宮而永息。終長夜之漫漫兮，委人間之正則。道所以經世兮，名不可以虛得。方一去而即悟兮，可以淑艾乎士習。倘再去而能悟兮，庶姦諛之屏迹。使長孺居中司馬遂相兮，狂酋當爲之怵惕。又何至於闖江踰嶺兮，喋血上國。思魏徵而奠九齡兮，吁其何及。公雖九原兮，疑遺忠之尚盡。我被公之知兮，始終如一。不得哭公于堂兮，不得執公之紼。我何負於神明兮，兩足如縶。歌南風之三疊兮，恨無極。
第7名 词名:《毀璧》 作者:黄庭堅 词句:毀璧兮隕珠，執手者兮問過。愛憎兮萬世一軌，居物之忌兮，固常以好爲禍。羞桃肴兮飯汝，有席兮不嬪汝坐。歸來兮逍遙，采雲英兮禦餓。淑善兮清明，陽春兮玉冰。畸於世兮天脫其攖，愛骨人兮冥冥。棄汝陽侯兮遇汝曾不如生，未危可以去兮殆而其雛嬰，衆雛羽翼兮故巢傾。歸來兮逍遙，西山浪波何時平。山涔涔兮猿鶴同舍，瀑垂天兮雷霆在下。雲月爲晝兮風雨爲夜，得意山川兮不可繪畫。寂寥無朋兮去道如咫，彼生坎兮可謝。歸來兮逍遙，增膠兮不聊此暇。
第8名 词名:《常自在歌》 作者:徐僑 词句:常自在，常自在，莫受物觸隨變改。心常澄太虛，胸常涵滄海。志常明秋霜，氣常融春靄。常自在，常自在，莫或欺心旋遮蓋。此心常與天地通，日月神明環內外。萬物森森在吾下，我自小之自傷害。常自在，常自在，詩書樂處安精神。道義合時行身世，貧何足嗟，賤何□嘅，富何足淫，貴何足泰。靜惟飭身而無愧，動惟利□而盡愛。常自在，常自在，此外何求哉。有時詩一篇，有時酒一杯。庭花野草爲賓友，清風明月相追陪。陶吾真兮適吾性，常自在。常自在，何處有愁來。
第9名 词名:《歡樂辭》 作者:徐積 词句:吁嗟人兮，人生凡幾何。汝胡不思兮，故爲擾擾而紛紛。人生如一夢兮，萬事如浮雲。汝胡不思兮，胡不爲直道兮。胡爲薄物細故兮，疲精而勞神。汝之所得兮，余以爲失兮。汝之所失兮，余以爲得兮。汝胡不思兮，胡不爲義而爲仁。仁義之道如大路兮，人皆可以行兮，汝反以爲艱兮。汝胡不思兮，胡爲失性而離真。禍既自召兮，福亦自棄兮。汝胡不思兮，胡爲乎災及其身。善惡之報各以其類至兮，汝胡不思兮，胡不觀乎古之人與今之人。嗟予言不可忽兮，汝胡不思兮。汝其書諸紳，吁嗟人兮。
第10名 词名:《思小村》 作者:文天祥 词句:春雲慘慘兮春水漫漫，思我故人兮行路難。君轅以南兮我轅以北，去日以遠兮憂不可以終極。蹇予馬兮江臯，式燕兮以遊遨。念我平生兮思君鬰陶。在師中兮豈造次之可離，忠言不聞兮思君忸怩。毫釐之差兮天壤易位，駟不及舌兮臍不可噬。思我故人兮懷我親，懷我親兮思故人。懷哉懷哉，不可忍兮不如速死。慨百年之未半兮，胡中道而遄止。魯連子兮義不帝秦，負玄德兮羽不名爲人。委骨草莽兮時廼天命，自古孰無死兮首丘爲正。我行我行兮夢寐所思，故人望我兮胡不歸，胡不歸。
第11名 词名:《楚辭三章送郭教授趨朝  其三》 作者:陳造 词句:爰有人兮媻珊偪側，耕耘寒暑兮圖史儒墨。吟抱膝兮山南水北，佩明月兮冠切雲。曳芙蓉兮敷芬，冰其茹兮蕙其薰。之於世曾莫諒兮，蹇吾猶淮之濆塊。予揆夫初度兮，磷競彊而爲懦。髮之新兮志偕而墮，非金玉之人兮孰振吾過。有牽其復兮有倡其和，完予獨而息黥兮睍新功以自課，一息怳三秋兮胡爲去我而他之。些君行兮指日邊，章陳兮君席爲前。揖風袂之翩翻，壽君兮綠樽。貝宮靚深兮碧落寬，陵天風兮整羽翰。君無謂予兮考槃，有塵冠兮待彈。
第12名 词名:《聖燈偈》 作者:王質 词句:是燈非草爇，亦非以膏滋。又非似瓶貯，亦非似盤擎。自靈府踴出，眼界現光輝。隨高下岩谷，以至杳靄外。然祈近眉睫，倏出尋丈間。亦有本無覩，啟發悲悔心。發心不須臾，所見亦如是。暫發俄即退，終亦不可得。二人或並處，所見各一境。以至五六輩，亦復五六種。人心如人面，是燈亦如之。譬如有目人，皆見當空月。目有昏明異，月亦分昏明。或有目眚者，隨眚作光相。不幸無目者，元未嘗有月。大智慧光明，遍滿河沙界。何獨不見燈，亦復不見我。何獨不見我，總不知所見。
第13名 词名:《效醉翁吟》 作者:王令 词句:山巖巖兮谷幽幽，水無人兮自流。始與誰兮樂此，昔之遊者兮今非是。清吾樽兮潔吾斝，欲御以酒兮誰宜壽者。山蘼春兮野鹿遊，亭無人兮飛鳥下。喜公有遺兮樂相道語，從人以遊兮告以其處。髙公所望兮卑公所遊，公爲廬兮燕笑以休。摭山果以侑酒，登溪魚而供羞。仰春木以搴華，俯秋泉而潄流。公朝來兮暮去，肩乘輿兮馬兩御。來與我民兮不間以處，誰不此留兮公則去遽。花垂實兮樹生枝，我公之去兮今忽幾時。知來之不可望兮，悔去而莫追。人皆可來兮公何不歸，青山宛宛兮誰爲公思。
第14名 词名:《幽谷引》 作者:王安石 词句:雲翳翳兮谷之幽，天將雨我兮田者之稠。有繩于防兮有畚于溝，我公不出兮誰省吾憂。日暉暉兮山之下，歲則熟兮收者舞。吾收滿車兮棄者滿筥，誰吾與樂兮我公燕語。山有木兮谷有泉，公與客兮醉其間。芳可搴兮甘可漱，無壯無稚兮環公以笑。公歸而醉兮人則喜，公好我州兮殆其肯止。公歸不醉兮我之憂，豈其不懌兮將舍吾州。公一朝兮去我，我歲歲兮來遊。完公亭兮使勿毀，以慰吾兮歲歲之愁。
第15名 词名:《冰玉堂辭》 作者:晁補之 词句:論世以觀士兮，集義以爲詞。所非正而敢從兮，日可罣而東之。嗟若士之弗獲兮，羌何忿而負石。繄聖賢之出處兮，惟遵道而守德。鳳覽輝而乃下兮，雛猶恥乎腐嚇。非九方之爲使兮，夫何足以得馬。廬岑岑以鎮楚兮，洶大江之東涹。分陰陽之晦明兮，鍾斯人以正直。惟天道與地寶兮，非所求其猶愛。與之全而不用兮，懷斯美以固在。大固不可以適兮，方固不可以圓。試回功謝於土穀兮，夫乃同道於禹稷。譬人生猶吹吷兮，無得喪之可齊。紛吾何指以爲正兮，服吾初其庶幾。
第16名 词名:《方公祠堂迎送神曲》 作者:柯夢得 词句:思公不見兮我心愁，渺八荒兮遠遊。嚴祀事兮歲修，幾來下兮淹留，勤恤祈天兮惠澤周。如父母兮子孫謀，非公休我兮我何以休，誰知公心兮不獨桂人是憂。蘅杜兮薦羞，桂醑兮芬浮。臨饗兮誰酢酬，胥樂兮和氣流。是感是慕兮無昭幽，惠我桂人兮百千秋。菲薦畢陳兮歆斯鑒斯，歌鼓方洽兮送歌繼之。擁翠雲兮祥風馳，乘霧轂兮揚桂旗。秀峙兮瑩澌，可游兮可嬉。來何從兮去莫追，悵望不及兮天一涯。化災沴兮景貺綏，願倏爾兮祀事孔時。
第17名 词名:《秋蘭辭》 作者:高似孫 词句:秋蘭兮青青，得道兮如素。娟娟兮好脩，行隠隠兮不渝。夫人兮孰懷，美蘭何爲兮覩處。秋蘭兮英英，含章兮自明。山中兮無人，其與誰兮晤傾。悲復樂兮樂復悲，悵來者兮不可期。悲莫悲兮有所思，樂莫樂兮心相知。贈子兮雜珮，朝能來兮夕能會。暮雨兮生愁，心繚悷兮何能嘅。訊蒼蒼兮如何，天不語兮雲嵯嵯。吐琬琰兮自通，宛清揚兮山之阿。望美人兮不來，閴寥寥兮浩歌。雲裾兮風裳，引沆瀣兮朝陽。澹自樂兮僾尚羊，豈無人兮而不香。
第18名 词名:《越問 越紙》 作者:孫因 词句:繄剡藤之爲紙兮，品居上者有三。蓋篠簜之變化兮，非藤楮之可參。在晉而名側理兮，儲郡庫以九萬。曰姚黄今最顯兮，蒙詩翁之賞談。加越石以萬杵兮，光色透於金版。近不數夫杭由兮，遠孰稱夫池繭。半山愛其短樣兮，東坡耆夫竹展。薛君封以千戶兮，元章用司筆硯。數其德有五兮，以縝滑而爲首。發墨養筆鋒兮，性不蠹而耐久。惜昌黎之未見兮，姓先生而爲楮。使元輿之及知兮，又何悲剡藤之有。客曰媺哉越紙兮，有大造於斯文。然世方好紙而玉兮，又烏知乎此君。
第19名 词名:《延陵懷古 東坡先生》 作者:楊萬里 词句:吹赤壁之月笛兮，瞻黄州之雪堂。彈湘妃之玉瑟兮，織天孫之錦裳。招先生其來歸兮，何必懷眉山之故鄉。歷九州而猶隘兮，誕寘之祝融之汪。酌乳泉以當醴兮，餐荔子以爲糧。葺榕葉以作屋兮，託桄榔之蔭以爲堂。驅海濤以入硯滴兮，挽南斗文星於筆鋩。昌黎兮歐陽，視先生兮雁行。韞不洩兮忠憤，炯不揜兮文章。乞鏡湖兮九關，營菟裘兮是邦。予之來兮云暮，與先生兮相望。視履跡兮焉在，問故宮兮就荒。俯仰兮永懷，渺山川兮蒼蒼。
第20名 词名:《贈醫相者趙月堂》 作者:陳著 词句:維摩居士病不起，却向方丈說法無一事。此證何證無實證，針灸湯藥所不治。子房狀貌如婦人，及到籌帷决勝無比倫。此相何相無實相，骨骼毛顔不足論。我雖不能學居士，逢人笑語中痛痞。我雖不能如子房，崢嶸自在虛皮裏。落魄道人趙月堂，挾醫與相走四方。肘後有方千金良，眼中有電千里光。自謂無病不可藥，不知我病不在脈。自謂無人不可相，正恐我形難摸索。去年相訪無一辭，忽焉而去豈其欺。今年重來又默默，問之不答惟求詩。汝袖醫手緘相口，却要我開詩口落汝手。一詩贈行聊爾爾，要見我證我相三年後。
第21名 词名:《九懷 鴟夷子皮》 作者:高似孫 词句:越山兮青青，江波兮噴薄。萬里兮長風，引驚瀾兮去之。夫君兮以淵爲期，水何爲兮勞苦。越山兮升雲，江水兮未平。舉酒兮訊君，將與余兮心傾。若有人兮颭雲旗，舞神魚兮踏文螭。奏水星兮叫冰夷，橫壯氣兮海爲飛。麋臺兮生草，言如毛兮人杲杲。夕宿兮江臯，越兵西兮如拉槁。一沐浴兮九江，水揚波兮淙淙。飛余橈兮雁渚，舍余璫兮漁矼。望美人兮未來，心不怡兮難降。有酒兮如冰，呼膾具兮魚龍腥。澆磊塊兮洗磅礴，有老父兮愁偏醒。
第22名 词名:《延陵懷古 蘭陵令》 作者:楊萬里 词句:密雲兮終風，健順閉兮罔寸蹊之通。喟葵丘踐土而迹熄兮，矧冀方岐山之與逢。單棠谿以鑄兵兮，靡遺蒲於董澤。燕簴無趾而造齊廟兮，楚甿而秦其魄。鬭六王於一說兮，微儀衍之舌而不國。嗟若先生兮，雞知時之不如。儲唐虞之故冕兮，鬻洙泗之敝裾。乘方輪與折軸兮，欲先鞭而疾驅。豈不家捐而人棄兮，載之萬世之亨衢。繄素王兮中都，若蘭陵兮聖之徒。征九伯而佩六印兮，晞二邑宰而不得俱。儻不欲以天球玉磬而貿康瓠兮，嗟爾後死者其舍諸。
第23名 词名:《田縣尉悲風詞》 作者:廖行之 词句:風蕭蕭兮吹我衣，念故人兮我心孔悲。飛霞爲襜兮彩雲爲旂，胡徘徊兮耒江之湄。風蕭蕭兮吹我裳，念故人兮我心孔傷。星辰爲珮兮明月爲璫，胡襄羊兮耒山之陽。耒山高高兮耒水清清，高者君之氣兮清爲君之神。君挾此以生兮不隘以大，胡皎以明兮忽湮以曖。堂有老兮室有稚，能不抱孫兮樂親以戲。子如不暇恤兮親寧忍忘，孰奪之去兮不少翺翔。大江之南兮淛江之東，昔與君兮笑言相從。想丹旐兮埋圭玉於土中，千里泫然兮余獨感此悲風。
第24名 词名:《王逢原哀詞》 作者:郭祥正 词句:追彷彿兮，故國之高丘。與子之相遇兮，聽其言而若秋。雍雍而肆兮，嚴嚴而收。樂我之心兮，以遨以遊。予將娶兮，于南州。莫克從子兮，翻自省以幽幽。川陸兮沉浮，日月兮再周。云子之長逝兮，愴我之深憂。子不可見兮，道將誰求。彼蒼者天兮，胡慘胡仇。奪子之速兮，使不位于公侯。雖窮德之特立兮，弗與世以綢繆。嗟坎水之未盈兮，竟何澤以休休。瘖予之聲兮，血予之眸。猶不足以止兮，靈何在而薦羞。惟永絕兮奈何，悵平昔兮悠悠。
第25名 词名:《挽通守陳帑院》 作者:王柏 词句:羌西屴之屹然兮，鍾此奇才。方世道之緯繣兮，棄騏驥而駕駑駘。以一尉而誅二凶兮，宜異言之喧豗。炯此念而安民兮，皇恤乎身災。公論雖屢蝕兮，猶有時而復開。開之何未久兮，而終不能遂公之壯懷。詩書兮自適，優游兮力齋。扶疾而告修善之訓兮，俄怛焉而順隤。彼西屴之無情兮，忍璜佩之沈薶。生於是死於是兮，湛一氣之去來。惟心無媿而氣不餒之言兮，萬古莫得而塵埃。況有不朽之銘兮，表獨立於崔嵬。
第26名 词名:《哭妹貞娘節烈》 作者:鄭君老 词句:哀哉吾妹兮，生不逢時。痛哉吾妹兮，死此亂離。灰塵漲空兮，鐵騎南馳。旌旗蔽野兮，日色無輝。兇徒蜂起兮，濁亂民彝。恣行劫掠兮，四野傷悲。我妹遇茲兮，尚在閨闈。若逃患難兮，計無可爲。恐被污辱兮，决死無疑。一刀自刎兮，澌血淋漓。死仆於床兮，不變容儀。刀不落地兮，手尚堅持。英烈如生兮，人誰敢欺。嗟我獨生兮，於世何裨。汝危莫援兮，恨無窮期。悠悠我思兮，泣涕漣如。人皆有死兮，特出異宜。哀哉痛哉兮，噫嘻。獨存汝名兮，萬古無遺。
第27名 词名:《丫頭巖》 作者:白玉蟾 词句:君不見武夷九曲溪之東，三峯號爲玉女峯。當時嫁與大王峰，至今櫛雨而梳風。又不見廬山三疊江之湄，大姑小姑凡兩磯。小姑聘與彭郎磯，至今波眼而浪眉。湘夫人寂寞湘水濱，巫山女窈窕巫峽浦。亦有有情者，亦有無情者。鬼物託物以爲靈，俗子謂之山石精。吾來丫頭巖下坐，已覺此身本非我。朝雲暮雨或有之，年來心下已無火。兩峯相並各鬽崒，對人長是嬌媚色。過者見此如雙鬟，雲鬙霧鬢蒼苔髮。我來適值天方秋，孤懷暗抱不能愁。巖下行人幾回老，此巖依舊喚丫頭。
第28名 词名:《朱昭父挽些》 作者:王柏 词句:春風初開兮別君南浦，誄君輁軸兮冬又暮。曾歲律之未改兮生死異路，吁嗟乎實齋兮有前脩之風度。瑟瑟僩僩兮凝然寒素，不忮不求兮未嘗偭繩墨而改錯。視萬馬之奔逸兮歛組轡而獨駐，安於一實兮豈斯世之足語。天何賦之厚兮而奪之遽，何旅翣之未返兮合豺虎而哮呼。凜世道之腭兮良士瞿瞿，想君一笑於冥冥兮豁然大悟。山靡靡兮旁圍，水潺潺兮在下。付萬事兮雲空，顓一壑兮千古。
第29名 词名:《病中有作》 作者:吳芾 词句:吾年七十五，一朝忽患瘧。仍害及老妻，對床更撼鐸。寒時寒如冰，熱後熱如灼。既去還復來，如與我有約。連日莫能休，盡室皆驚愕。飲啖一不忺，形骸頓如削。細思豈無因，良由賦分薄。本是農家子，只合事耕作。既已得美官，復有歸田樂。已是無福當，又不知慚怍。遂至瘧鬼憎，故意來相虐。作詩告天公，縱我有過惡。願天少垂憐，疾痛且濶畧。但速賜之死，莫令我知覺。一生纏世網，正欲解其縛。假使壽百年，寧免此一著。不如早歸藏，且免論强弱。我非畏死人，久已辦棺槨。
第30名 词名:《流泉引》 作者:李復 词句:泉涓涓兮出重山，回抱山麓兮入於蒼淵。流來孔多兮自溢于林間，出始一勺兮下合成川。塍有稻兮壠有黍，聚以時兮令以鼓。削高增卑兮釃渠絡縷，人不愛力兮揮鍤如雨。川流濬兮來無窮，泥五斗兮水一鍾。旱暵則引兮淫潦則通，自今以往兮樂我良農。禮有經兮歲有蜡，羊豕盈牢兮農舞於社。椒香桂綠兮雲車滿野，敬謝有功兮宜奠於泉下。吾之將歸兮星律回秋，告邦人兮導畎澮之常流。欲泉利之專兮先耘耨之不偷，無忘吾語兮若吾歲之來遊。
第31名 词名:《馬上口占感梅感事二首  其一》 作者:包恢 词句:梅兄隨遇處，在水涯山巔。或有近行路，不惹人愛憐。儼如敬而遠，惟恐迫我前。或有近人居，不傍門戶邊。仍多向貧家，不爲華屋牽。香不祈人聞，芳不取世妍。似此性孤潔，秋毫絕縈纏。彼有不知者，乃謂花莫先。折之貯玉瓶，已是傷其天。更大開苑囿，和根以之遷。反指榮得地，带露淚自漣。浸違山林意，豈其本性然。和羹尚不願，其餘安足言。但願復反本，同盟松竹堅。西湖之孤山，猶嫌朝市喧。上對玉輝山，下臨珠媚淵。外此唯雪月，往來許周旋。三友共一笑，歲寒同百年。雖與世落落，自分安其偏。
第32名 词名:《松鶴詞》 作者:方回 词句:千桃李之穠華兮不如我之孤松，彼眩三春之朝露兮我專一丘壑之風，聽此以洗耳兮又何有乎牛鬬之聰。百鶑啼兮萬蝶舞，不如我獨鶴兮褵褷其羽，顧月池之在地兮各以影而自侶。九轉砂成兮鶴頂同丹，我鬢不凋兮松鬣長青，何十八公之爲夢兮胎仙夜鳴醉魂醒。亦貞其心兮亦癯其形，與我作朋兮俱千齡。
第33名 词名:《題東甌王友直尚友堂》 作者:魏了翁 词句:士恨生世晚，不爲三代民。誰知伊傅至孔孟，亦學古道嗤時人。豈惟三代時，堯舜萬古師。猶云若稽古，不知古爲誰。氣數有詘信，義理無終窮。雖居堯舜地，常有一簣功。嗟哉秦漢後，去聖益以久。縱有間代英，僅爲時儒首。况於隨世就功名，甚者諧俗攫寵榮。此於聖門直蛙蠛，已謂斯世無與朋。多知正多懼，不知轉矜負。亦云知矣恐未然，須驗此心之權度。有師舜文學周孔，有擬管樂明申韓。亦有是商鞅，亦有趨異端。若言氣合即爲善，是中更要分明看。
第34名 词名:《題雪峰如藏主水月圖》 作者:林之奇 词句:千江有月一一同，一月普現千江影。謂一爲月影非實，影既非實月何有。是一即千千即一，水月究竟無實相。隨見有月月在水，亦無究竟非實者。譬如觀音妙色身，對物而見千臂眼。於是千臂千眼中，何者爲正何獨非。菩薩一體作一用，千體同是無剩法。此水此月亦復然，照用齊行一無欠。俯不見月仰亦無，千月闕一固不可。上人此庵憩瓶錫，終日宴坐常湛然。散一爲千彌六虛，攝千歸一不盈寸。我知上人環堵中，能廣能狹能方圓。空諸所有何必然，作是見者名邪見。
第35名 词名:《騷詞  其二》 作者:釋善珍 词句:山曇曇兮起雲，山浪浪兮流水。神何爲兮山中，豈懷忠兮放棄。沃牛炙兮療饑，挈壺兮荷鍤隨之，生不封侯兮死何廟食爲。是耶非耶，余不得而知。女巫兮擊鼓，坎坎兮祠之下。帝不下招兮遺怒，馘長蛟兮縛雄虎。野無烽兮海無瀾，馬不用兮都且閑，都且閑兮神乎何以爲御。振策而風兮回軒爲雨，風雨時兮多黍稌，風休雨止兮神何處所。桂橑兮蘭楣，朝雲出游兮莫雲來歸。雲輝輝兮神來歸，雲霏霏兮神來歸。
第36名 词名:《招遯》 作者:郭祥正 词句:遯兮樂歟，吾能爲子言之。山高水長兮，遯歲月而忘歸。朝採木兮遯而食，暮葺蓑兮遯而衣。雲徜徉兮出岫，奮吾心兮與期。日躅躅兮行天，弔吾影兮沉西。委吾形兮自信，豈塗險之詰曲兮能屈伸而騖馳。遯其樂兮，吾能爲子重言之。林之深則鳥獸遯而樂，水之深則魚龍遯而樂，帝者之道備則生民遯而樂。遯將獨樂乎哉，吾弗與也。于是作招遯之辭，辭曰：來。馬肥馭良兮遲子以歸，虎豹齧人兮胡獨爲宜。朝有好爵兮廩有好祿，遯勿遯兮于斯之時。
第37名 词名:《仙谷詞送別西憲楊少卿奉祠東歸》 作者:程公許 词句:攬飛雲兮遐思，軼迅飈兮流目。涪之水兮渺瀰，祕殊境兮仙谷。彼僊谷兮何有，辟埃氛兮泬寥。森幽篁兮擁翠，蓊嘉栢兮相樛。路窈窕兮山盤紆，田可稼兮谿可漁。谷中人兮歸何時，霧冥冥兮雨霏霏。人心洪濤兮衝君航，世途羊腸兮隤君馬。盍舍策兮停橈，聊相羊兮田野。蘭室兮蕙裯，鶴舞兮猿嗥。君歸來兮何樂，澹無取兮焉求。敷床兮千萬軸，問何如兮嶽之麓。慨視世兮搶攘，忍潔身兮幽獨。谷中人兮無淹留，靄膚寸兮澤九州。芳菲菲兮未沫，期歲晚兮逍遥。
第38名 词名:《巢湖神母廟詩》 作者:陳炳 词句:舟之來兮風高，蕩汩潏兮帆招。燎薰在堂兮潔涓牲牢，望神儼然兮歛袵，願速濟我兮不崇朝。舟之去兮風微，波渺瀰兮迅于，飛帆拂兮茫無涯。眼眩膽栗兮將安之，我有願兮惟神焉依。秋深兮木落，葭葦蕭騷兮清日薄。神兮今焉在，吞吐月星兮獨處廓。神甚仁兮寧以爲禍，愚有弗虔兮幸賁過。天地一葉兮相繼，神無波濤兮駭我。
第39名 词名:《挽蔡文叔  其一》 作者:王柏 词句:南風之薰兮五弦絕，可以解慍兮憂心益惙。念寓形於溟涬兮，藐一漚之起滅。前乎數千年之名世兮，後方來而未歇。往者不我留兮，來者不我接。何彼頑之弗夭兮，而獨萎乎此哲。非夫人之立極兮，凜世路之迫阨。惟聖斯惻兮，建學校以壽吾道之脈。士不可辱兮又焉可殺，孰悟我聖明兮幾襲秦之亂轍。我公之忠憤貫日兮，所以疾驅而朅朅。一去國兮一陰方猾，再去國兮重陰栗烈。鄙夫熟視兮，壯羣邪之蟠結。目斷留田兮，歌南風之闋。
第40名 词名:《山中詞》 作者:王令 词句:山中兮何游，登彼山兮樂天髙。棄吾馬以取步，降吾車兮足兩履。石當道兮行旁，木礙上兮下俯。曾蹈險之非艱，聊憑髙兮下顧。何所視之乃牛，而獨見之如鼠。彼促促者出其下兮，曾其身之非傴。吁嗟徂兮，離婁之死則已。古之不較其爲短長兮，何獨計其髙下。山髙兮崔嵬，山之路兮百折而千回。趨前行而就挽，笑顧後使推之。彼游者誰兮，何以子之車來。
第41名 词名:《越問 竹箭》 作者:孫因 词句:維苗山之竹箭兮，稟勁氣於乾坤。實東南之美材兮，聲價等乎瑶琨。良工相夫陰陽兮，加利鏃以爲矢。習國人於射瀆兮，震電激而星奔。挾之以六千之君子兮，從之以八千之子弟。可以償方張之闔閭兮，走善射之樓煩。彼羣仙之會聚兮，亦以射而爲樂。登石室之射堂兮，射東峯而的白。丁令威爲拾箭兮，山上下以求索。獲遺鏃於樵夫兮，償以樵風之南北。客曰異哉斯事兮，誠振古之怪奇。然越人之彎弓兮，則談笑而道之。
第42名 词名:《會稽頌  其一》 作者:諸葛興 词句:瞻越山兮鏡之東，鬰喬木兮岑叢。倚青霞兮窆石，枕碧流兮寶宮。端黻冕兮穆穆，列俎豆兮雍雍。梅爲梁兮挾風雨，倏而來兮忽而去。芝産殿兮間見，橘垂庭兮猶古。壁騰輝兮桂薦瑞，書金簡兮緘石匱。朝萬玉兮可想，探靈文兮何秘。嗟洚水兮橫流，民昏墊兮隠憂。運大智兮無事，錫洪範兮攸疇。身勞兮五嶽，迹書兮九州。亶王心兮不矜，迄四海兮歌謳。猗聖宋兮中興，駐翠蹕兮稽城。獨懷勤兮曠代，粲奎文兮日星。揚舲兮拊鼓，吳歈兮鄭舞。奠桂酒兮蘭肴，庶幾髣髴兮菲食卑宮之遺矩。
第43名 词名:《擬九頌  其六》 作者:程公許 词句:葵傾心兮向陽，車導迷兮指南。彼赫曦兮麗晝，奚信耳兮銅盤。路通行兮九軌，奚窘步兮媻姍。理有窒兮必通，物無幽兮不闡。懿君子兮姱修，曾何心兮獨善。曼余目兮流觀，瞻咫尺兮威顔。慨冥行兮一世，撫余衷兮獨安。惟納約兮自牖，苟牆面兮孰誘。擁前旒兮余察，昏擿埴兮余考。周道兮如砥，君子兮所履。彼矇叟兮何知，跬步兮千里。倚檻兮永歌，君門九重兮奈何。倚皇明兮寤鑒，蹈前修兮不頗。
第44名 词名:《羅五星善奕棋干詩》 作者:魏了翁 词句:少年不識棋，但見剝剝琢琢更相圍。有人指授予，衝關奪角劫復持。少年不識星，但見腷腷膊膊還如棋。亦有告予者，縮贏伏見元有期。七年五谿讀書暇，時把二事相悅怡。久之剨然悟，是閒有數人不知。三百六十一棋子，此是乾策藏其奇。萬有一千五百二十星，若以三十六乘之。乘之既盡除坤策，恰與棋數無參差。此理極精密，歸後不復思。羅生挾二長，過我瀘之湄。恍如著我五谿上，欲與之語無閒時。此須靜觀乃有得，而我家住西山西。生揣我，何時歸。
第45名 词名:《栗里華陽窩辭 壺觴》 作者:王質 词句:乾爲天兮爲圓，有時兮不然。醒復醒兮日月皆爲之右轉，醉復醉兮天勿爲之左旋。騖遐觀兮北睨，斂孤照兮南䀽。天下有道則庶人不議兮，夫何波浪之瀰漫。柯欒欒兮我眄，松蕭蕭兮我撫。阿衡去我兮已遠，我獨歌兮獨舞。化無輿兮曷乘，盡無宅兮曷歸。今茫茫兮何是，昨莽莽兮何非。
第46名 词名:《九誦 微子》 作者:鮮于侁 词句:肇公孫之璇源兮玄鳥降而生商，並禹稷之聖賢兮實惟桓撥之王。歷媯姒之世數兮道日躋於武湯，始伐罪於仇餉兮人怨咨而徯來。顧寛仁之宜民兮天俾式于九圍，諒除殘而代虐兮猶云德之有慚。賴燕翼於孫謀兮治克舉於三宗，老成不怨於不以兮隱處不傷於厄窮。世四十有六而下衰兮豈天命之將隳，寔遭家之不嗣兮顧麗色之惟微。念社稷之顛傾兮七廟無所憑依，帝眷在於有周兮抱祭器而焉歸。雖白馬之見廟兮聊血食於商丘，偉夫子一言兮誠有取於三仁。
第47名 词名:《童丱須知 臧獲篇》 作者:史浩 词句:人生貴適意，安佚固有以。便嬖足使令，臧獲皆率俾。婢實居深閨，奴當立階戺。內外儻致嚴，家法斯盡理。怙勢以作威，招權自豐己。奴或有是人，刑罰不可弛。銜寃恣狠傲，妒寵專負恃。奴或有是人，斥逐其可已。處衆能包容，見得思廉恥。守分每知足，愛主常歸美。忠謹輩行服，和柔姊妹喜。爲之有室家，周旋表終始。其或小瑕疪，過誤非姦宄。第當明戒飭，勿遽施鞭捶。其或肆讒間，作意生荆杞。第當親骨肉，不可黨奴婢。骨肉長聚頭，奴婢安可儗。凡百御下人，讀此味其旨。
第48名 词名:《送黄莘任道赴揚州主學》 作者:王令 词句:子之來兮東之舟，暮不至兮誰牽以留。子之去兮西之馬，朝何亟兮不秣而駕。駕胡適兮徂揚，揚之郊兮泮之央。泮之冰兮春之水，泮之莪兮芽茁於涘。泮之鷺兮潔白以止，泮之土兮除掃不滓。泮之人兮立以望子，久不可待兮足併以跂。子未至兮謂奚，子之至兮何以慰之。招其來而挽其去，納以寛而不嚴以恕。增其長而救厥玷失，培其根而使華以實。泮之人兮子喜，子先何適兮不夙吾治。
第49名 词名:《九懷 秦遊》 作者:高似孫 词句:江上兮青山，水既去兮復還。引微風兮無瀾，擢桂槳兮閑閑。望美人兮來下，靈翩翩兮從女。劈中流兮揚舲，雁邕邕兮遵渚。玉衣兮畫裳，御清氣兮前青鳳。穆川后兮靜波，湘君遺兮蘭芳。行貞兮昭昭，璫明兮玉娟。天門兮爲開，萬夫哀兮惟女賢。翠帷下兮沉沉，花飲露兮陰陰。素鱗寒兮不動，寄風瑟兮瑶音。涉江兮采蘋，剪綃兮蠲塵。奉瑶華兮結辭，靈不見兮愁人。愁人兮柰何，目眇眇兮微波。路杳靄兮脩長，其柰何兮夕歌。
第50名 词名:《潘少白前歲惠予零陵石一片方不及尺而文理巧秀有山水煙雲之狀予以作硯屏始成因賦長吟以遺之》 作者:舒岳祥 词句:白雲際天隅，峯峯爭秀出。浩浩水石灘，歸鳥時滅沒。我欲茅三間，巢此重疊峰。我欲舟一葉，釣此蒼茫中。君從何處得此石，千巖萬壑在方尺。李成范寬格深秀，關仝荆浩骨峭特。殆非一人之所能，欲窮其源不可得。君言此物出零陵，遠近來去皆天成。是中能著元次山，刻詩勒頌留孱顔。後來柳子曾作守，銘記摹寫無遺閑。二子去後精魄在，文章散落水石間。鬼神往往竊餘巧，戲弄筆墨留斑斑。贈我以作書硯屏，林風石月秋泠泠，蕭齋靜對如有聆。元子柳子突出也大奇，今日之事我爲之。
